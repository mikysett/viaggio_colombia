# Viaggio in Colombia

## Giovedì 19/10/23

Laura (Danimarca)

Madrid - Notte in autobus, arrivo di mattina presto, stanco ma non distrutto. In serata ceno solo: insalata, pomodori, pane, tortilla da microonde. Conosciuta in camerata mista, inizia una conversazione fitta in cui progettiamo una serie televisiva: tre stagioni, Colombia, droga ma solo come contesto. Nome provvisorio: "The Cooker". Studia geografia e sta facendo un interrail, ma è stanca delle città. Sta pensando di andare in Galizia. La conversazione è divertente e dura ore, andiamo sotto la pioggia in cerca di un bar per fuggire dall'ostello, ne troviamo uno con tre teste di toro appese al muro e una foto interessante di un torero incornato nel mentre che infilzava il toro. È solo adesso, seduti, dopo aver ordinato, che ci chiediamo i nostri rispettivi nomi. Serata inaspettatamente divertente.

## Venerdì 20/10/23 + Sabato 21/10/23

Aline (Belgio)

Conosciuta appena arrivato in ostello, stessa camerata, con un'irlandese molto gentile ma timidissima. Arrivata anche lei oggi a Bogotá. Fumiamo le mie ultime sigarette insieme, poi provo a smettere, lei si rivela di grande supporto. Passiamo venerdì e sabato insieme, andiamo in teleferica sul picco di Montserrat (3.150 metri). Tanta voglia di fumare, una volta persino cedo e le chiedo una sigaretta, lei mi sorride, crede che stia scherzando probabilmente, non me la dà, e io un po' perplesso e un po' vergognoso non la chiedo nuovamente. Aline parte domenica mattina presto per Medellin, dove farà una settimana di corsi di spagnolo prima di continuare il viaggio. Rimarrà svariati mesi in Colombia, abbiamo deciso di provare a rincontrarci se dovesse capitare l'occasione giusta.

## Domenica 22/10/23

Caren (Germania)

Domenica ricambio completo nella mia camerata. Prevedo di passare la giornata da solo, entro in camera dopo aver scalato in una palestra con corda, mangiato in un ristorante in stile coloniale nel centro e passeggiato nel quartiere storico. Tutto sommato, sensazione gradevole. Una voce mi saluta in spagnolo, non capisco da quale letto. È Caren. Giovane, tedesca, ha vissuto sei anni in Spagna, nuota nel mare, le piace la scalata, si occupa di teatro sociale. Le chiedo "Do you have a name?" e ridiamo entrambi. In serata ci rivediamo e chiacchieriamo a lungo, lei è qui per una conferenza, poi rimarrà oppure no, vuole darsi tempo e viaggiare. Le ho chiesto il numero, mi piacerebbe molto rivederla.

## Lunedì 23/10/23 - Giovedì 26/10/23

(Cerro Quininì)

Finalmente lascio la città. Direzione una montagna sacra dove mi aspetta il mio primo workaway. Alla stazione degli autobus incontro Nadin, un'altra volontaria italiana che inizierà il mio stesso giorno, simpatica e solare ma un po' stupidella. Scopriamo di aver lavorato nello stesso hotel a distanza di pochi anni, coincidenza incredibile. A metà viaggio incontriamo la terza volontaria, Maeva, francese, in viaggio da più di un anno, appena arrivata dalla Nuova Zelanda. Anche lei simpatica e molto tenera, forse un po' troppo presenti quei modi e tratti caratteriali sgradevoli tipicamente francesi. Arriviamo a destinazione dopo un'oretta di marcia nella foresta. John, colombiano di Cali, ci accoglie tutti con un abbraccio e un'ottima zuppa calda, che sarà il nostro pasto principale per tutta la settimana. Poi iniziano spiegazioni lunghissime e spesso inutilmente dettagliate e contestualizzate. Dopo cena ci legge le quattordici regole, che lui chiama accordi, di nuovo lunghissime spiegazioni. Sono l'unico dei quattro a dormire in tenda, vista mozzafiato e rumori notturni ricchissimi. Mi sveglio sempre prima delle sei, sono felice di alzarmi. Le attività iniziano alle sette con yoga, opzionale, alle otto con l'aiuto per la colazione, a turno, e alle nove con la colazione vera e propria.
L'idea, ripetuta e glorificata, di creare una comunità autonoma e specialmente i suoi valori, decantati alquanto piattamente in un mix di misticismo e spiritualità orientali, mi sembrano parole vuote. Ad oggi non esiste niente se non sogni: niente orto biologico, niente volontari permanenti, tutto ridotto al minimo, sembrerebbe principalmente a causa di poca competenza e ancora meno voglia. Niente compost, niente filtraggio dell'acqua piovana, niente energia solare. La regola delle tre ore lavorative al giorno, cinque giorni su sette, si applica anche a John, che però non paga nessun contributo, come invece facciamo noi stranieri. Una delle mie giornate lavorali è stata usata per fare di due secchi rotti uno decente.

## Venerdì 27/10/23

Stamattina presto John parte per fare scorte in città, tornerà solo Domenica. Io dormo poco e male, alle cinque decido di andare in montagna per vedere l'alba dal picco. La manco per dieci minuti, paesaggio splendido, solitudine e sensazione di grande gioia, sul ritorno ascolto musica, corro, adrenalina, felicità e voglia di ballare come sotto effetto di X. Arrivato a casa propongo di scendere giù al villaggio, le ragazze preferiscono non spostarsi, vado solo. Una passeggiata molto piacevole, mi fermo con dei contadini a chiacchierare, prendo qualche caffè, rimedio un passaggio in motorino per l'ultimo tratto da un ragazzo chiamato Gabriel. Torno a casa alle 5 passate, qui il sole tramonta alle 5 e mezza, in totale avrò fatto più di quindici chilometri. Mi accorgo solo poco prima di dormire che tutte le mie cose restate in tenda sono bagnate a seguito di un acquazzone pomeridiano, i vestiti rimarranno umidi fino al giorno della partenza.
Grande tempesta di fulmini durante la notte. Ho provato una paura indicibile. Un fulmine è caduto vicinissimo, mandando per aria il sistema elettrico.

## Sabato 28/10/23

La mattina la passiamo a lavorare, tagliando legna e montando una motosega. Appena finito, scappo in paese, lasciando le ragazze alle prese col fuoco per cucinare, la cucina elettrica è fuori uso. Ancora lunghe passeggiate, raccolgo l'invito di Gabriel e vado a vedere come tosta e macina il caffè. Torno presto e cuciniamo col fuoco a legna. Una cena tranquilla e tutto sommato gradevole.

## Domenica 29/10/23

Finalmente arriva Domenica, giorno del ritorno di John. Lo dobbiamo raggiungere in paese per spartirci il carico delle scorte. Io parto in anticipo per pranzare in paese e stare un po' solo. Tornati a casa con il carico, ancora niente elettricità, iniziamo a preparare la cena. Io mi occupo del fuoco, John sparisce per lungo tempo dal nostro unico vicino, un vecchietto eremita ex militante delle FARC, credo che ci stiamo a vicenda molto simpatici. Quando la cena è pronta scendo a chiamarlo, dopo aver fumato un po' di marijuana, John afferma di essere in uno stato di trance, e fa rumori e gemiti e pseudoconvulsioni. Mi è così spiacevole che fumo una sigaretta offertami dal il mio amico soldato.

## Lunedì 30/10/23

Verso Suesca

In piedi alle 5:30, alle sei inizia la discesa in villaggio con le ragazze. Prima di partire raccolgo un po' di rosmarino che spero di riuscire a portare in Portogallo come regalo. Viaggio lungo ma senza troppe emozioni, passando per Bogotá ne approfitto per farmi somministrare il vaccino per la febbre gialla. Arrivo al nuovo workaway, Casa Sito, solo di notte. Mi lascia comunque un'impressione molto gradevole. Grande casa di campagna con molte corti semi-aperte e una bellissima cucina esterna. Mi accoglie Irene, donna piccolina ed energica, molto gentile. Intravedo Simone, una delle due figlie. Cena spartana in cui conosco gli altri volontari: Milan, tedesco, dovrebbe partire l'indomani, e Jocelin e Tayna, coppia di francesi che dovrebbe restare fino a venerdì.

## Martedì 31/10/23

Scoprendo Casa Sito

Mi sveglio presto e faccio colazione due volte, una solo e una con Milan che ormai è in partenza. Passo poi gran parte del pomeriggio con Irene alla scoperta della finca. Usiamo vecchi barili di plastica tagliati a metà per scendere lungo i fianchi dei prati. Arriviamo in un piccolo spazio roccioso che Irene mi spiega essere un oratorio ancestrale Muisca. Lì fumiamo un sigaro secondo un rito indigeno e ci conosciamo meglio. Chiudiamo la seduta con qualche esercizio di meditazione e un'ultima passeggiata per vedere il fiume Bogotá. Una volta rientrati, Irene mi invita a pranzare con lei (sono ormai le quattro del pomeriggio) e cucina lei, incluso un dessert di banane e miele. Incredibile come questa donna abbia dedicato così tanto tempo ed energie ad uno sconosciuto. La cosa mi riempie di gioia, mi onora e mi serve da esempio al tempo stesso. Prima di cena inizio con le ripetizioni di matematica per le ragazze. Usiamo queste due orette per conoscerci meglio e capire su cosa e come vogliamo concentrarci. Maria, che non avevo conosciuto ieri, si rivela una simpatica giovane attivista, femminista anarchica. Passo la serata con la coppia francese, dopo aver infine potuto cucinare io qualcosa. La genuinità del loro interesse per la programmazione mi sorprende. Continuano a fare domande e ad essere interessati da risposte sempre più lunghe e tecniche, un'attenzione e curiosità fuori dal comune.

## Mercoledì 01/11/23

Giornata piovosa ma non eccessivamente fredda. Ho passato la mattinata a risolvere problemi di matematica con le ragazze, la loro energia e felicità mi contagia. Simone particolarmente non smette quasi mai di parlare, per condividere le sue idee e i suoi pareri, con un certo non so che di timido e umile. Per alcuni aspetti rivedo in lei un me adolescente ansioso di conoscere, condividere e soprattutto parlare. Durante un'oretta in cui non pioveva troppo ho tagliato due arbusti, poi ho fatto un po' di conversazione in inglese con Simone e ne abbiamo approfittato per vedere quali fossero i requisiti per la borsa di studio coreana alla quale vorrebbe accedere. Aiutare, seppur in una parte così insulsa, queste due giovani ragazze a realizzare i propri obiettivi mi rende particolarmente felice. Mi chiedo perché non faccio più spesso cose del genere.

## Giovedì 02/11/23

Giornata praticamente identica a ieri, per clima e per attività. Unica differenza degna di nota, la brillante idea di Simone di accendere il camino in soggiorno.

## Venerdì 03/11/23

Nel pomeriggio Irene riesce a convincere me e Jocelin a fare una passeggiata fino al villaggio, nonostante sembrasse dovesse piovere da un momento all'altro. Alla fine non piove e ci godiamo un clima incerto e simile al nostro autunno. Entriamo in una grotta strettissima che finisce in una piscina. Scaliamo qualche traverso al ritorno. In quasi totale oscurità ripercorriamo i binari del treno per tornare a casa. Paesaggi così belli che sembrano irreali. Alle 4:30 di notte esco per andare al bagno, quando vedo e sento per la prima volta il treno in lontananza, nella valle, con le sue luci e il suo fluire da fiume. Ne resto inebetito per alcuni minuti.

## Sabato 04/11/23

Maria e Simone partono per festeggiare Halloween a Bogotá. La coppia francese anche riparte, diciamo di rincontrarci a Cali fra un mesetto. Inizio a chiedere contatti per la prossima tappa che spero essere un altro volontariato in una fattoria. Cucio il mio primo pupazzo, giovane donna che chiamo Mononoke. Inizio anche la sfera giapponese con argilla raccolta qualche giorno fa (Dorodango). Mi occupo del fuoco che riesco a tenere in vita per 3-4 ore mentre chiacchiero con Irene, modello le sfere e bevo cioccolata calda con formaggio e pane alla moda colombiana.

## Domenica 05/11/23

Prima giornata soli io e Irene. In tarda mattinata ce ne andiamo ad esplorare l'altro lato della montagna, verso il secondo oratorio Muisca. Una volta là fumiamo un sigaro in una grotta e poi ci rimbocchiamo le maniche per ripulire e diserbare nuove parti del santuario. Ne approfitto per scalare alcuni boulters, sporchi e dubbiamente saldi. Mi riprometto in futuro di essere più prudente. Ritorniamo quasi al buio e Irene prepara un ajiaco, piatto tipico di Bogotá, che ci servirà sia da pranzo che da cena. Giornata molto piacevole, ma Irene parla tanto e spesso racconta le stesse storie. Mi aveva proposto di leggermi i tarocchi (che chiama canasto), ma per mancanza di tempo rimandiamo a domani.

## Lunedì 06/11/23

Passiamo la mattinata ad esplorare una grotta poco distante da casa, con tanto di guida locale, torcia e caschetto. Nel pomeriggio carico e trasporto alcune carriole di terra e sabbia per un muro. La giornata finisce con la lettura del canasto, piccola nota mistica, un po' lunga ma non sgradevole.

## Martedì 07/11/23

Grazie ad un contatto di Irene mi organizzo con una guida e un'altra scalatrice per due multitiri in trad. Appuntamento alle otto, per me significa sveglia alle 5:30, più un'ora e mezza di camminata. Sono molto eccitato, ma piove. Dubito già che si scali ma mi preparo lo stesso. La guida mi rassicura e infatti scaliamo senza problemi. La mia prima volta in arrampicata tradizionale. Pranziamo in paese e ci raggiungono Simone e Maria di ritorno da Bogotá. Passiamo il pomeriggio insieme a zonzo per le strade di Suesca, e di ritorno a casa io e Simone guardiamo un film di Miyazaki. Maria si è addormentata su una sedia.

## Mercoledì 08/11/23

Giornata tranquilla, quasi monotona. Matematica con le ragazze, poi contatto varie guide per pianificare la prossima tappa. Ormai è deciso che rimarrò qui almeno qualche altro giorno ancora.

## Giovedì 09/11/23

Mattinata col vicino tagliando alberi, ho imparato i rudimenti della motosega. Pomeriggio matematica con le ragazze. Due ospiti a pranzo. Film tutti insieme nella capanna di Irene in serata. Avere ospiti mi ha fatto sentire parte della famiglia.

## Venerdì 10/11/23

Sveglia alle cinque e mezza. Oggi si scala con Andrés, la mia guida trad. Fatti tre multitiri, alcuni movimenti abbastanza impegnativi, belle sensazioni. Fatto qualche acquisto per Irene e risalito a piedi, arrivato al limite del buio. Tutte già in capanna, ma Maria mi ha lasciato delle patatine fritte in frigo.

## Sabato 11/11/23

Dormito come un sasso, nove ore di fila. Matematica in mattinata e raccolta legna nel pomeriggio. Simone mi ha chiesto di insegnarle una ricetta qualsiasi, abbiamo preparato insieme pasta col tonno. Al tramonto ho fatto una passeggiata e ho letto un poco di Artaud.

## Domenica 12/11/23

Oggi abbiamo avuto in visita un gruppo di una quindicina di bambini. Iniziato la giornata con un poco di manutenzione straordinaria: riparato uno sciacquone col fil di ferro e una panca con un piede rotto. Il resto della mattinata in cucina con Simone, molte risate e poco stress, tutto sulle spalle di Irene, che deve presentare il progetto e organizzare le attività del gruppo. Ho cucinato alla moda colombiana: spaghetti col pollo, aggiungendovi una zucchina grossa quanto una zucca e dalla buccia simile. Nel pomeriggio faccio una passeggiata al negozietto più vicino per comprare delle uova. L'idea è di usare gli spaghetti rimasti per farne una frittata che Simone e Irene potranno portare a Bogotá domani e io mangiare con comodo, senza dover cucinare. Per strada incontro un cavallo e per la prima volta riesco a farlo avvicinare e ad accarezzarlo.

## Lunedì 13/11/23

Esco di casa alle sette pronto per scalare, con Simone e Irene pronte ad andare a Bogotá. A metà cammino, Irene è costretta a tornare indietro, si è dimenticata il telefono. Correrà così tanto da raggiungerci solamente cinque minuti dopo il nostro arrivo in paese, mostrando una condizione fisica inaudita per una persona di 64 anni. Con Simone lungo il cammino ci fermiamo per avvicinare e accarezzare altri tre cavalli, grande successo anche oggi. Simone è molto stupita dalla semplicità con cui ci riusciamo. Sessione di scalata più impegnativa delle altre, con vie più complesse e un tiro unico di 70 metri. Piacevolissima sensazione di stanchezza fisica sulla via del ritorno. Senza far caso che è l'ultima volta che percorro questa strada, cammino più piano e mi godo tutti i dettagli, forse aiutato dalla stanchezza. Grande stato di calma e serenità. Arrivato a casa, unico abitante per un giorno, faccio qualche stiramento, mangio un pezzo di frittata e inizio a preparare tutto per la partenza di domani. Mentre faccio tutto ciò, mi imbatto in una citazione che spero di riuscire a ricordare: "Ciò che per il bruco è la fine del mondo, il resto del mondo lo chiama farfalla".

## Martedì 14/11/23

Decido con lo zaino già in spalla di prendere il solito sentiero di un'ora e mezza e abbandonare l'idea del pullman fino al paese, lo zaino è più leggero di quanto pensassi. A Bogotá mi fermo a far compere in previsione delle prossime escursioni in alta montagna e passo anche per un rivenditore Claro per risolvere un problema con la mia SIM colombiana, senza però avere la certezza che sia stato risolto davvero. Il viaggio per Cáqueza è molto più lungo del previsto, scendo dall'autobus che è già notte, le 18:20 di sera, e mi aspettano 40 minuti di marcia tra strade di campagna e sentieri forestali. In mezzo alla foresta, sudato e con un po' di fango qua e là, trovo quella che sembra essere la casa di Nicola, il mio nuovo host. Grande struttura in legno su tre piani, dettagli curati e buon gusto, anche se rustico e sobrio. Provo ad annunciarmi, nessuno risponde. Entro ad esplorare, sono sicuro di essere nel posto giusto per via di una citazione di Che Guevara sul muro. Mi hanno detto che Nicola è suo grande fan. Forse è uscito, continuo ad esplorare e gridare. A un certo punto mi si risponde. Nicola stava dormendo, scende giù ad accogliermi. Molto cordiale, col suo accento veneto e la bestemmia facile. Sembra un tipo pratico, pacato e meno burbero di quanto me l'avessero descritto. Mi spiega due o tre cose di base sulla casa e poi torna a letto. Mi annuncia che domani sarà una giornata dura, si raccoglierà il caffè.

## Mercoledì 15/11/23

Effettivamente passiamo gran parte del giorno nella foresta, raccogliamo caffè laddove è maturo, tantissimi fagioli ovunque ne troviamo e qualche agrume qua e là. Nicola parla volentieri della sua vita ed è interessante sapere come vive un uomo che da dieci anni ormai abita una casa in mezzo alla foresta e produce pressoché tutto ciò che consuma. I pasti di oggi d'altronde sono stati tutti copiosi e deliziosi anche se spesso a base di piante, semi e frutti mai sentiti. Dopo cena abbiamo fatto una partita a scacchi, la stanchezza fisica mi porta a dormire ancora più presto del solito e arrivare sveglio alle dieci di sera è una chimera.

## Giovedì 16/11/23

Oggi doveva essere una giornata un po' più facile, la passiamo in gran parte a sradicare erbacce gigantesche. Una volta tagliate vediamo la terra che c'è sotto, si apre una vista sulla valle e il sole si fa largo in quel pezzo di foresta. Il pranzo è delizioso, Nicola usa i frutti e le spezie della sua terra in modo meraviglioso. Per cena solo un avocado, perché il pranzo è abbondante e a metà pomeriggio. Lo mangiamo mentre provo la mia rivincita a scacchi, perdo anche stasera ma la partita è stata avvincente.

## Venerdì 17/11/23

Andiamo a raccogliere avocado vicino all'autostrada per buona parte della mattinata. Nicola mi spiega che quelle terre sono statali e lasciate alla riforestazione come indennizzo ambientale dopo la costruzione della strada. In alcuni di quei pezzetti di terra, tra una corsia e l'altra, Nicola ha pure piantato degli alberi, che ha annaffiato e protetto negli anni. Sembra l'opera paesaggistica di un comune attento e ben gestito, invece è frutto dello sforzo individuale di un uomo che odia la società moderna. Poco prima di pranzo arriva Wolf, vicino e amico tedesco di Nicola trasferitosi lì qualche anno fa. Ci deve aiutare con la sua motosega a buttare giù qualche albero dietro la casa, laddove c'è pericolo che cadendo vada sul tetto. Lavoro duro ma divertente. Dopodiché decidiamo di farci dare un passaggio da Wolf, che ha anche la macchina, perché devo inviare un acconto per bloccare una spedizione commerciale di alta montagna che farò fra qualche settimana. Il giretto in paese mi fa molto piacere ma sono anche contentissimo quando ripartiamo per casa. Strade di campagna piene di buche, arriviamo infine a casa di Wolf, da lì ci vuole un'altra mezz'oretta a piedi nella foresta. Entriamo in casa alle nove, tardissimo per i nostri standard. Il sonno ci abbraccia subito senza fare domande.

## Sabato 18/11/23

Lo scopo di oggi era tostare il caffè, ci siamo riusciti egregiamente ed è stato anche molto rilassante. Nei momenti di lavoro alterniamo lunghi silenzi a piccoli commenti e idee in una conversazione leggera ma in un certo senso intima. Ci siamo resi conto di preferire entrambi il cucchiaio in tutti quei casi in cui il mondo occidentale ha scelto la forchetta (riso, pasta, insalata). Unica eccezione che ammettiamo sono gli spaghetti, nati per essere inforchettati. Forse mangiare con le mani resta la cosa più bella, ma non sempre è comodo. D'altronde, mai come in questo periodo, le mie mani raccontano ogni giorno una storia diversa e ogni giorno più marcata. Dopo cena i soliti scacchi, questa volta vinco io ma per abbandono. Partita tesissima e molto lunga. Nicola getta la spugna stanchissimo dopo un errore che gli fa perdere un alfiere. Gesto ammirevole, visto che si stava divertendo molto e nonostante l'errore credo che avrebbe vinto lui. Io pure ero al limite massimo delle mie forze.

## Domenica 19/11/23

Ci occupiamo per un'oretta o poco più di sistemare piccole cose qua e là sul terreno. Poi, visto che è domenica, decidiamo di partire per una grande camminata sul "Camino Real", che porta a un piccolo borgo a circa due ore. Ci fermiamo, come sempre quando passiamo di lì, alla fattoria di Don Luis, un vecchietto colombiano, mentore di Nicola, con una conoscenza delle piante e della foresta circostante incredibili. Lo invitiamo a venire con noi e lui accetta di buon grado. Condividere questa passeggiata con queste due persone mi sembra un privilegio immeritato. Arriviamo abbastanza affamati e ci tuffiamo nel primo ristorante. Mangiamo e ci spostiamo a un tavolino poco più in là per assaggiare delle arepa tipiche della regione. Beviamo un tinto, caffè tipico colombiano, molto blando e reso dolcissimo dalla panela, zucchero di canna. Torniamo ai margini della nostra foresta in autobus, un'altra mezz'ora di cammino ci aspetta. Decidiamo di far sosta da Hélver, uno dei sei figli di Don Luis. La casa è vuota, ci sediamo un po' davanti al suo negozietto e dopo cinque minuti arriva con una famiglia di amici suoi. Inizia un cordiale ma fitto interrogatorio a Nicola e in certa misura anche a me, risultato del rifiuto di bere una birra. Questa famiglia di amici nella sua ignoranza si stupisce di tutto: cos'è un bagno secco, come fa Nicola a vivere senza telefono, perché non beve, perché non mangia carne, perché la lingua italiana e quella spagnola si assomigliano. Ci chiedono anche di parlare italiano tra di noi per intrattenerli. Dopo aver risposto a quante più domande potevamo, siamo felici di congedarci chiamando l'imbrunire in nostro soccorso. Non credevo di essere così stanco, ma alle sette di sera sono già a letto.

## Lunedì 20/11/23

Abbiamo passato la mattinata a sradicare un canneto invasivo, arrivando a buon punto. Laddove prima c'era una delle sue radici abbiamo piantato un banano. Per pranzo quinoa con crema di chachafruto appena raccorti. un sapore delizioso. Dopo pranzo, sgraniamo un po' di fagioli e sacha inchi e decidiamo di passare da Don Luis. Per strada veniamo sorpresi da una pioggia torrenziale e facciamo dietrofront. Passiamo il pomeriggio a giocare a Cirulla e Yahtzee. Nicola mi racconta di essere arrivato per due anni secondo al torneo nazionale di Flipper.

## Martedì 21/11/23

Sono le 18:30 e sono già a letto. Leggerò un poco e credo che per le otto, massimo nove, starò già dormendo. Da quando sono in Colombia, mi corico e mi sveglio molto presto. Credevo non essere per niente mattutino, mi scopro felice, sveglio e riposato alle sei. Oggi giornata di lavoro onesta, non troppo dura, sarei dovuto partire domani ma rimando almeno fino a sabato. Venerdì andremo a rimuovere un alveare.

## Mercoledì 22/11/23

Abbiamo raccolto caffè, non molto, quello di qualità più bassa che settimana scorsa abbiamo lasciato. Siamo anche passati per la finca di Don Luis e visto che era ora di pranzo ci siamo fermati a mangiare. Ho conosciuto meglio il volontario canadese, Alex, e incontrato per la prima volta Anna, la volontaria italiana appena arrivata da Bogotá. Nel pomeriggio mi ha colpito come uno schiaffo che l'espressione «lasciami perdere» se usata senza astio e per quello che le parole significano diventa una preghiera legittima, dolce e piena di speranza. Peccato la si usi adesso così male.

## Giovedì 23/11/23

L'albero che ci siamo proposti di tagliare ci ha dato molto meno filo da torcere di quanto previsto, soprattutto grazie all'aiuto e agli strumenti indispensabili di Wolf. Abbiamo mangiato degli spaghetti con la zucca molto saporiti per poi metterci in macchina e andare a Cáqueza, dove ci siamo fermati praticamente solo per comprare dei dolci salati buonissimi, fatti con farina di sagù, radice tipica della zona. Lasciato il paese, andiamo verso casa di Wolf, che finalmente vedo anche dall'interno. Costruita con molto cemento, la casa non mi affascina molto, la vista invece è magnifica. Nicola e Wolf sono molto eccitati dal fatto che finalmente potranno giocare a Skat. Gioco di carte tedesco molto complesso, simile in qualche modo alla briscola in 5 siciliana, che si può giocare solo in 3 e che nessuno in queste campagne è interessato ad imparare. Iniziamo alle 5 di pomeriggio e finiamo all'una di notte, su mia richiesta. Sono abbastanza sicuro che gli altri avrebbero potuto andare avanti fino al mattino. Ci aspetta ancora una mezz'ora buona di marcia. Alle due di notte finalmente sono nel letto.

## Venerdì 24/11/23

Nicola ha una seconda casa dall'altro lato della foresta, molto bella anche questa ma in qualche modo caduta in disgrazia perché non ancora totalmente finita e perché Nicola cercò, senza successo, di coinvolgere i vicini per farne uno spazio culturale e sociale. Gli unici abitanti della casa sono insomma 30.000 api, alle quali oggi abbiamo offerto una nuova casa, ancora una volta con l'aiuto indispensabile di un vicino, Hélver, apicultore di grande esperienza. L'organizzazione delle api e gli alveoli che hanno costruito emanano un'armonia e precisione a dir poco magici. Il lavoro dura qualche ora, dopodiché sulla strada del ritorno succhiamo felici un po' di miele dai pezzetti di cera che non abbiamo potuto ricollocare durante il trasloco.

## Sabato 25/11/23

Il comitato di quartiere si riunisce oggi in una riunione ufficiosa per decidere se, o per meglio dire come, destituire l'attuale presidente, giudicato troppo aggressivo verso i rappresentanti delle altre istituzioni. A parte una mezz'ora di chiacchiere politiche la cosa assomiglia molto a una tipica festa campesina: tutti in giardino, tante famiglie e tanti bambini, un calderone gigantesco scaldato da un fuoco a legna ancora più grande, tutti seduti sull'erba, a gruppetti, dove capita, e tutti i maschi pisciando negli aiuole circostanti. E' stato molto bello vedere uno squarcio così autentico della vita dei contadini locali.

## Domenica 26/11/23

Questa domenica ce ne andiamo in un villaggetto a tre ore da qui, per un festival dell'intercambio, dell'artigianato e della guatila. Sembriamo un'allegra combriccola di scolaretti e un poco lo siamo, Nicola, io, Don Luis, Alex e Anna. Noi volontari passiamo la giornata stuzzicando a destra e a manca e comprando souvenir mentre Nicola e Don Luis montano uno stand per l'intercambio di semi. Svariati gruppi di ballo folkloristici si esibiscono nella piazza principale, in un mix di tradizioni, suoni e colori incantatori. Alcuni produttori di erbe medicinali vendono anche, apertamente e in modo molto professionale, funghi allucinogeni. Ne compro 4 grammi, non sapendo ancora bene quando li prenderò. Domani me ne andrò da Cáqueza e Don Luis mi fa promettere che passerò da lui per un caffè prima di partire.

## Lunedì 27/11/23

La giornata inizia, come promesso, con una visita a Don Luis e un caffè caldo. Mi accompagna anche Nicola, così passiamo un po' di tempo insieme prima degli addii. In due settimane sento di aver tessuto un rapporto con lui molto intimo e profondo. Ci salutiamo con vari abbracci, senza dirci troppe cose. Prima di prendere l'autobus mi fermo anche da Hélver, per salutarlo e ringraziarlo e per lasciare a Diego, il suo figlio più grande e mio compagno di giochi di questi giorni, un giocattolo comprato alla fiera. Hélver ne approfitta per parlarmi di alcuni terreni in vendita. Io ascolto, questo pensiero mi è già venuto ed è bello vedere che potrebbe concretizzarsi, però voglio aspettare qualche mese per lasciarlo maturare bene prima di raccoglierlo. Il viaggio fino a Villa de Leyva è abbastanza tranquillo. Sull'autobus faccio amicizia con Karen, una giovane colombiana appassionata di lingue straniere. Arrivato in ostello scopro che non ci sono linee dirette da San Gil per la Sierra Nevada del Cocuy, il che rende una mia visita a quella città prima del 2 alquanto complicata. Questo significa che esplorerò di più la regione circostante senza spingermi verso nord. Scopro anche che dal mio nuovo lavoro mi propongono di posticipare l'inizio di un mese, il che mi permetterebbe di allungare il mio soggiorno in Colombia. Mi do qualche giorno per pensarci senza stressarmi.

## Martedì 28/11/23

Ho preparato lo zaino con vestiti per la pioggia, di che scrivere, una mappa approssimativa dei vari sentieri e i miei funghetti allucinogeni. Non so ancora se li prenderò o meno, ma non ho particolari ansie al riguardo, tranquillità che a dire il vero un po' mi sorprende. Attraverso la città, compro un litro d'acqua e un altro litro me lo faccio riempire da un contadino vicino all'inizio del sentiero, ai bordi di una pineta molto curata e accogliente. Un grande cartello segnala che per proteggere la biodiversità il sentiero è chiuso. Ci penso e mi dico che per me questo significa che ci saranno pochissime possibilità di incontrare altre persone ed essere disturbato, o disturbare. Nella pineta prendo dunque tutti e quattro i grammi che d'altronde hanno un sapore molto migliore di quanto sperassi. So che non conoscendo il percorso sto correndo un rischio e mi restano tra i 30 e i 60 minuti prima di essere probabilmente indifeso come un neonato e palesemente fuori dalla normalità. Accetto di buon grado questo rischio, prezzo da pagare per lasciare aperte le porte del cambiamento. D'altronde ho pochissimo con me, avendo lasciato tutto in ostello, ho fatto in modo di avere internet sul telefono e due persone sanno che oggi potrei mangiare i funghi, mi sento dunque abbastanza protetto. Sono anche cosciente che i funghi è importantissimo accoglierli con gioia e senza ansia o paure, che potrebbero moltiplicarsi ed esplodere in psicosi acute. Lascio dunque definitivamente dietro di me ogni forma di ansietà e inizio spensieratamente a salire questo sentiero lungo la montagna. In passato ho spesso provato, dal momento dell'assunzione di una droga al momento in cui fa effetto, un certo malessere dovuto all'attesa e all'eccessiva analisi del mio corpo. Sta facendo effetto? Quanto tempo è passato? Perché così presto? Più forte del solito o meno? L'unica altra volta che ho ingerito funghi (da dire, con molto alcol e cibo in corpo) ho avuto un senso di nausea così acuto che per la prima mezz'ora mi sono dovuto concentrare unicamente sul non vomitare, incapace di parlare, muovermi e ascoltare. Eppure, detto tutto ciò, tali analisi e sentimenti sono oggi in me del tutto assenti e cammino sudando, spesso stupendomi di essermi addirittura dimenticato di aver mangiato funghi e che fra poco faranno effetto. Dopo la prima mezz'ora di salita ancora non ho incontrato nessun punto comodo e largo in cui sedermi e godermi gli effetti. Continuo a salire. Altri minuti passano e inizio a sentirmi un po' strano, ma so benissimo che l'effetto vero e proprio ancora non è entrato in scena. Arrivo su un altopiano con qualche capanna abitata da contadini. Ce n'è uno nel campo poco lontano e due cartelli attaccati a un palo ancora illeggibili da questa distanza. Penso che lì finisce il sentiero e spero che il contadino, che probabilmente vorrà redarguirmi, lo faccia rapidamente così da avere il tempo di tornare indietro e allontanarmi sufficientemente prima che la botta salga. Il contadino mi saluta cordiale e io per eccesso di zelo gli chiedo come sta, ostentando gran disinvoltura. Mi risponde qualcosa che gli faccio ripetere mentre ormai abbastanza vicino leggo il cartello. C'è scritto "vendiamo birre", ed è anche quello che mi stava gridando il contadino. Gli sorrido e gli dico che magari mi fermo al ritorno. Riparto sorridente a passo un po' sostenuto per essere sicuro di uscire in tempo da questo microscopico angolo abitato. Intanto il cammino si allarga. Sono su un promontorio e davanti a me si apre improvvisa una valle stupenda e solitaria. Avanzo ancora un poco, incontro due cavalli e poco dopo il sentiero curva dolcemente, attraversando un piccolissimo ruscello e lasciandosi dietro una bassa parete di roccia sopra uno stagno e davanti la valle in tutto il suo splendore, con un arbusto alto giusto quanto basta perché io sedutoci sotto abbia un pochetto di ombra. Faccio d'altronde giusto in tempo a sedermi che le nuvole iniziano a trasformarsi e sento tutto il mio corpo pronto, inizia il viaggio. Lì sono rimasto, molto seduto, alle volte alzandomi e camminando un poco, ballando e ascoltando musica in un senso di pace e felicità così totale e pieno di amore che mai ho sentito in vita mia, accompagnati da visioni e rivelazioni che probabilmente per sempre cambieranno il mio modo di essere parte di questo mondo. In questa valle, che scoprirò solo il giorno dopo essere per gli indigeni Muisca il luogo dove tutta l'umanità è nata, solo una volta un gruppetto di due ragazzi e una ragazza sono apparsi sul sentiero, andando nella direzione da cui venivo. Direi che mi hanno guardato con occhi strani, ma probabilmente i miei lo erano molto di più. Sta per piovere, qualche gocciolina, ma alla fine torna il sole e picchia ancora più forte di prima. L'arbusto ormai non ha più ombra da offrirmi, una delle poche manifestazioni che ho del tempo che passa. Così inizio a tornare indietro, il resto è, eccetto la mia effervescenza mentale, un viaggio tranquillo di qualche ora. Torno in ostello poco prima del tramonto, con occasionali risatine e occhiate ambigue di alcuni passanti. Dopo questi tredici chilometri sono felicissimo di fare una doccia e chiudo la giornata con un documentario senza né parole né narrativa, Samsara.

## Mercoledì 29/11/23

La missione di oggi è riposare il mio corpo, che d'altronde ritrovo al mio risveglio in forma già discretamente buona. Vado in un piccolo villaggio artigianale a 45 minuti di bus da Villa de Leyva. Lì faccio un po' di shopping, comprando finalmente una ruana colombiana, che ho deciso sarebbe diventato il mio personale souvenir di viaggio già da qualche settimana. Il senso di pace e amore è ancora vivo e presente in me. Nei miei pensieri l'attività conserva ancora un poco della fluidità di ieri. In serata inizio a scrivere in un altro quaderno ciò che ho provato e scoperto durante il viaggio di ieri.

## Giovedì 30/11/23

Decido di spostarmi a Monguí, ultima tappa prima dell'inizio dell'ascensione alla Sierra Nevada del Cocuy. Nonostante vari cambi di autobus, arrivo in questo piccolo paesino abbastanza di buon'ora, nel primo pomeriggio. L'architettura coloniale, la grande piazza con una bella cattedrale e la cordigliera delle Ande sullo sfondo mi fanno sentire protetto e come a casa. La regione è famosa per le mine di carbone e vedo effettivamente alcuni minatori sporchi che stanno tornando a casa. Mi ricordo ancora una volta di quanto poco conosca questo tipo di povertà. In ostello mi presentano Anne, francese che vive in Scozia, per organizzare con lei un'escursione guidata al paramo di Ocetá il giorno seguente. Le propongo di cenare insieme e così ci conosciamo meglio. Lei è una signora sulla cinquantina, innamorata della Scozia e del trekking, viaggia molto e sempre esplora la natura camminando, sembra una persona buona ma è molto insicura. Si giudica molto e senza farsi regali.

## Venerdì 01/12/23

Mi sveglio alle sei e alle otto la nostra guida è davanti all'ostello con la jeep, pronti a partire. Saliamo dai 2.900 ai 3.800 a passo sostenuto e mi accorgo di essere l'unico a reggere il ritmo della guida. La cosa mi dà fiducia per affrontare serenamente il Cocuy nei prossimi giorni. Dopo un inizio in forte pendenza arriviamo su un altopiano dalla vista magnifica, specialmente in una giornata straordinariamente soleggiata come questa. Ci fermiamo spessissimo a prendere foto e pensando di dover viaggiare nel pomeriggio la cosa mi crea un po' di nervosismo. Riesco comunque a scacciare questo sentimento e godermi anche le pause. Di ritorno in ostello alle 16:30, preparo le mie cose e riparto subito. Primo bus che mi porterà da Monguí a Sogamoso. A Sogamoso trovo subito una coincidenza per Duitama, da dove alle dieci di sera dovrebbe passare il notturno per il Cocuy. Il primo posto libero è affianco ad una ragazza colombiana che mangia sorridente una pesca tropicale. Mi chiede se sto viaggiando e subito me ne offre una, che accetto volentieri. La conversazione è fitta e interessante. Mafe è una giovane fotografa a cui piace viaggiare. Le parlo del santuario di Iguaque e dopo 20 minuti le racconto anche dell'esperienza dei funghi, così mi racconta di aver preso lei pure dei funghi allucinogeni in quella stessa valle. Siamo entrambi ammaliati dalla visione del mondo dell'altro e parliamo disinvolti di argomenti che in pochi toccherebbero in un bus affollato di provincia. Sono quasi le sette e siamo ormai vicini a Duitama. Le chiedo se scende alla stazione. Mi dice di no, abita in periferia. Mi chiede cosa ho previsto di fare aspettando l'autobus e le confesso che l'unica cosa che vorrei è mangiare un boccone rapido prima di partire. La vedo pensare un attimo e poi esitante propormi di scendere con lei per mangiare a casa sua. Inutile dire che accetto, informandomi unicamente di come poter arrivare in stazione da lì. Facciamo una spesa rapida e decidiamo il menù. Pasta e zucchine e crackers di banana alla Nicola con avocado. Si ferma un attimo e mi chiede, nel caso la madre o la sorella siano in casa, di pretendere di essere amici di lunga data, anche qui sono felice di accettare e non chiedo altro al riguardo. Casa sua è piccolina ma accogliente, con tre gatti e tante foto in camera sua. Ci conosciamo meglio, cuciniamo, non la smettiamo di chiacchierare, ascoltiamo un po' di musica e dopo cena mi fa vedere alcune sue foto. Mi racconta che da piccola spesso dormiva in campagna dai nonni e guardava le stelle. È per la voglia di fotografarle che ha iniziato ad interessarsi alla fotografia. Mi mostra anche la prima foto di un cielo stellato che è riuscita a prendere. Sono quasi le 21:30, cerchiamo di chiamare in stazione per accertarci degli orari del bus ma riceviamo informazioni contrastanti, così decido di partire adesso per non rischiare e chiamo un taxi. Quando sto per uscire rientra la madre e così la conosco al volo. Mafe mi accompagna poi in strada e ci salutiamo. Mi ripete che se voglio tornando dal Cocuy mi posso fermare a mangiare da loro e conoscere meglio la sua famiglia. La proposta mi alletta, ma so che logisticamente è poco probabile che succeda. Ci abbracciamo e ci salutiamo. Entro felice nel taxi, ma ho l'impressione che ancora non ci siamo detti tutto quello che avremmo voluto. Il bus arriva a mezzanotte e ho paura di arrivare tardi a destinazione. Fortunatamente alle 6:30 sono già di fronte alla piazza del Cocuy.

## Sabato 02/12/23

Conosco i miei due compagni di scalata, Fabrizio e Juana, un padre e sua figlia di 32 anni, arrivati in macchina da Bogotá. Lui è un architetto e emana tanta calma, buon gusto e ponderatezza. Lei è un'istruttrice di apnea, laureata in antropologia e molto socievole e curiosa, sembrano volersi molto bene. La prima marcia è molto semplice e serve per acclimatarci andando dai 3000 ai 3800 col figlio della guida, che nel frattempo addobbava per Natale l'ostello che gestisce insieme alla moglie. Rientro per pranzo, che purtroppo è in un ristorante molto al di sotto delle nostre aspettative. Questo, sommato ad altri dettagli e inattenzioni, ci spingono a lamentarci presso l'agenzia, che speriamo sarà più attenta nei prossimi giorni. L'attività principale del pomeriggio è la visita ad una tessitrice di ruane, che si rivela inaspettatamente interessante e simpatica. La cena tutti e tre insieme è piacevole e la conversazione sempre viva. Unica pecca sono due sigarette che ho fumato insieme a Juana e di cui potevo fare a meno.

## Domenica 03/12/23

Sveglia alle 4:30, 4:45 colazione. Partiamo con un po' di ritardo, un'ora di jeep in un'alba stupenda e arriviamo all'inizio della camminata per il picco del Pan de Azúcar. Il paesaggio è magnifico e non la finisce di cambiare drasticamente ogni ora, iniziando con un bosco alto-andino, poi un paramo molto antico, seguito da una pietraia. Finiamo dopo una salita estenuante con un'ora di lastroni di granito, un tempo anche loro ricoperti di ghiaccio. Al margine della neve, 4820 metri, siamo arrivati. La neve è sacra per gli indigeni U'wa e non è più concesso calpestarla. Mangiamo il nostro pranzo a sacco, inaspettatamente saporito, e ripartiamo per la discesa. Questa natura incontaminata, la stanchezza felice di chi ha raggiunto i suoi scopi e le montagne a perdita d'occhio hanno irradiato tutto il gruppo di pace e felicità. Una volta discesi, una jeep ci aspetta per portarci alla casa di montagna in cui passeremo le prossime due notti, a 3600 metri. Arriviamo poco prima del tramonto. Una grande casa coloniale. Tra vacche e pecore, con tanti piccoli gruppetti che chiacchierano in lingue varie di tutto un po'. Conosco dona Flora, la proprietaria, una donna colombiana semplice e umile che mi sembra l'incarnazione di quella bontà campagnola un po' dura e grezza a causa del tanto lavoro. La cena è semplice e allegra, abbiamo come invitato al nostro tavolo Claude, un arzillo vecchietto francese conosciuto a Monguí, incontrato di nuovo per caso a Cocuy, e adesso qua. Parla troppo ed è difficile capirlo, mi sta un po' sul cazzo, ma cerco di volergli bene comunque. Ha una bella facciona francese e un sorriso gentile.

## Lunedì 04/12/23

Alle 5 sono in piedi. L'alba ha un colore puro e tranquillo. L'unico posto con vita è la cucina col fuoco a legna. Dona Flora sta facendo il caffè e un signore si occupa del fuoco. Con permesso mi siedo lì e li guardo affascinati. Arrivano a poco a poco altri scalatori, si chiacchiera, poi alle 5:30 colazione. Alle 6:30, con il nostro solito ritardo, partiamo verso la laguna grande, a pochi metri dal ghiaccio Concavo, sui 4.600. Anche qui il paesaggio meriterebbe un libro solo per lui e la salita, pur essendo meno dura, è più lunga di ieri. Non so ancora bene dove mi porterà il viaggio a partire da domani pomeriggio. Ci sono opzioni, ma non so ancora quale seguire. Fumo con Juana un'altra sigaretta al rientro e la cosa inizia a preoccuparmi, ma resto comunque abbastanza calmo e tranquillo. Chiedo a dona Flora a che altitudine siamo e mi risponde titubante sbagliandosi di mille metri, capisco che per lei probabilmente tutti questi dettagli non hanno senso, è nata e vissuta qua e fa abbastanza freddo, ma si riesce a far pascolare vacche normanne e pecore da la lana. Più su fa più freddo, più giù fa più caldo, non credo le serva sapere altro, e forse neanche a me.

## Martedì 05/12/23

Ultimo giorno nel parco del Cocuy. Oggi arriviamo ai bordi del ghiacciaio Ritak'uwa Branco, sui 4900 metri. Non credo di aver mai visto un paesaggio così spettacolare, sono rimasto per alcuni minuti come inebetito. Di torno ci siamo fermati alle terme di Güicán per un momento di puro relax. Dormiamo in un hotel in perfetto stile coloniale: un mulino, una volta casa di campagna del presidente colombiano, poi caserma, museo e infine nostro porto sicuro, incantevole, per una notte. Ho rimandato l'ascensione del Tolima al 14 per passare qualche giorno con Mafe. È molto tempo che non incontravo una ragazza che mi piacesse in questo modo. Sono sorpreso e curioso di vedere come andrà.

## Mercoledì 06/12/23

Mi sveglio prestissimo e mi preparo per il lungo viaggio in macchina con i miei due compagni di scalata. Faccio anche un ultimo giro in paese. Alle 9.30 ci vediamo per la colazione e poi partiamo con molta calma. Il viaggio è un po' scomodo a causa delle tante curve, ma la macchina è molto stabile e Fabrizio guida benissimo. Riesco anche a dormire un poco, anche se vorrei essere sveglio. La conversazione è piacevole e i passaggi come sempre incantevoli. Ci fermiamo in un piccolo paesino per pranzo, verso le 6 arriviamo a Duitama e saluto i miei nuovi amici con la promessa di rivederci presto. Mi metto comodo in hotel e poi vado girovagando per la città, aspettando che arrivi Mafe. Alle 9 di sera mi raggiunge. È vestita in modo molto carino, truccata e profumata, nonostante la dura giornata ha tante energie e tanta voglia di chiacchierare. Troviamo per caso una pizzeria e ci fermiamo lì per paura di non trovare altro di aperto. Conosciamo il proprietario, romano che vive in Columbia da quasi dieci anni. Quasi da subito si lancia in una fitta conversazione sulla ayahuasca, il yagé e le energie cosmiche con Mafe. Resta con noi per quasi tutta la cena, che alla fine ci offre. Sono un po' seccato dal non aver potuto chiacchierare con Mafe a tu per tu, ma spero le restino ancora un po' di energie. Mi porta in un baretto molto chic e su sua richiesta le parlo per un'ora di anarchia. Sembra affascinata dall'argomento. Lo scopre per la prima volta e alcuni dei suoi concetti più elementari non riesco a spiegarglieli bene e le sfuggono completamente. Mi accompagna al mio hotel, dove per un attimo penso se è il caso di invitarla a salire e darle un bacio ma un taxi passa e lei lo ferma, mi abbraccia forte due volte e se ne va.

## Giovedì 07/12/23

L'appuntamento è per le sette a casa di Mafe, per accompagnarla durante la sua giornata di lavoro, facendo foto a 360 gradi di alcuni monumenti in piccoli paesini per promuovere il territorio di Boyacá. Il risveglio è difficile, ma ben presto mi attivo. Arrivo da lei e subito scendiamo per raggiungere Jorge, magro e arzillo colombiano sulla cinquantina, suo autista e collega. Ovviamente siamo in ritardo, troviamo però il tempo di mangiare la colazione che Mafe aveva preparato prima che arrivassi. Passiamo molto tempo in macchina e così chiacchieramo io e Mafe, con Jorge che segue interessato la conversazione. Così io e Jorge ci conosciamo, in un certo senso indirettamente, e scopriamo di starci molto simpatici. I tre paesini in cui ci fermiamo sono molto autentici e mi piace scoprire cose che non esistono in nessuna cartina turistica per stranieri, perché troppo piccole, fuori-mano o tenute male. Per esempio abbiamo fotografato dei pittogrammi indigeni in una grotta che per metà è il deposito/discarica di una fattoria vicina. Ci separiamo con Jorge a Tunja, dove prendiamo il bus per Sogamoso, poi in taxi per Tusco, città in cui vivono i nonni di Mafe. Prima di incontrare la famiglia deve però animare una premiazione per un concorso di fotografia che ha organizzato. Un'ora e mezza di ritardo, ma essendo tutti adolescenti la cosa non sembra molto grave. Qui inizio a sentirmi un po' stanco. Mafe mi aveva proposto di passare la festa las velitas qui e dormire dalla nonna o dagli zii, ma a quanto pare nessuno di loro è disposto ad accogliere uno sconosciuto. Dopo la prima azione mi propone dunque di tornare a casa sua, altre due ore di bus, dove saremo soli. Anche se stanco e irritato da questo repentino cambio di programma, l'idea di passare una notte soli mi rianima. Per tutta la giornata mi ha pizzicato, abbracciato e spinto. Così sull'autobus, a luci spente, le prendo le mani e gliele accarezzo, cosa che sembra farle piacere, e lei pure risponde a queste carezze. Ad un certo punto però mi dice che si sente un po' a disagio, avendomi appena conosciuto. A torto a ragione lo vedo come un modo sensibile di dirmi che non è interessata ad una relazione amorosa. Lo accetto di buon grado o perlomeno molto meglio di quanto avrei fatto in passato. Arriviamo, compriamo frutta e alcuni legumi da cucinare. A casa iniziamo a cucinare, abbastanza difficile perché lei vuole farlo a luci di candela. Mi parla un po' del padre, relazione complicata a causa della separazione con sua madre, ancora in corso. Mi spiega che lui potrebbe passare per cena e che in tal caso lo manderebbe via. Così succede, arriva questo omone triste, ubriaco, a modo suo educato, che andandosene mi dice di trattare bene la figlia. Mafe mi sembra un po' scossa, ma chiacchierando di questo e soprattutto d'altro sembra ritrovare il suo buon umore. Le racconto un po' di mio padre. Facciamo i piatti, siamo entrambi distrutti io dormo nel suo letto e lei in camera della madre.

## Venerdì 08/12/23

Mi sveglio poco prima delle otto, riposato e felice di aver dormito in un letto comodo e caldo. Mafe viene nel letto con me e porta con sé della frutta, che mangiamo senza fretta mentre ci raccontiamo cose che già ho dimenticato. Ci alziamo per continuare la colazione in cucina e poi andiamo a fare una passeggiata su una collinetta subito fuori città, che raggiungiamo facilmente a piedi. L'idea per pranzo era di andare insieme al compleanno della cugina, ma anche in questa occasione la sua richiesta di invitarmi viene rifiutata. Mi invade una gran voglia di riprendere il mio viaggio, ma cerco di respirare a fondo e lasciarmi il tempo di pensare. Decido di andare ad un lago a due ore da lì e passarci la notte, ritornando il giorno dopo nel pomeriggio. Facciamo la prima parte del percorso insieme, ancora una volta fianco a fianco in un autobus. Poi solo, arrivo al lago, paesaggio molto bello ma poco valorizzato, paesino di campagna poco evocativo. Faccio una breve passeggiata, fumo tre sigarette, cerco di rimettere le idee in ordine e aggiorno questo diario di viaggio.

## Sabato 09/12/23

Mi sveglio presto e parto per una camminata di circa 7 chilometri sugli altipiani intorno al lago. Il cielo è nuvoloso e il lago è accarezzato dalla nebbia. Io mi sento nervoso, la passeggiata mi aiuta a calmarmi. Mi sposto sull'unica spiaggia del lago, prendo un caffè e fumo una sigaretta. La vista mi dà pace. Parto per una corta camminata verso delle grotte sulla riva. Al ritorno decido di partecipare a un tour in barca di mezz'ora. Piove leggermente e lo stare sull'acqua dopo così tanto tempo mi piace molto. Mangio in un ristorante con vista lago e contatto Mafe per vedere cosa fare col resto della mia giornata. Due ore per tornare a Duitama. L'idea è di andare a casa di Daniel, un suo amico, e poi alle terme di Paipa. L'amico è un ragazzo dall'umorismo pungente, ma è estremamente educato, la conversazione è facile e divertente. Facciamo subito amicizia e decidiamo di andare alle terme tutti insieme. Arrivati a Paipa che già è scuro, ci fermiamo sul lago. Seduti su un muretto appartato per fumare una canna portata da Daniel, mi sembra di essere tornato alle serate universitarie di qualche anno fa, la cosa mi stuzzica. Faccio qualche tiro e subito divento un po' apatico e paranoico, ma resto comunque lucido e comunicativo, godendomi questo strano momento. Ci spostiamo alle terme ed è lì che il cambiarmi, gli armadietti e il freddo saranno una vera e propria sfida nello stato in cui sono. Daniel si avvicina molto a Mafe che oggi è forse ancora più espansiva e carezzevole del solito, gli lascio terreno senza opporre resistenza ma lievemente seccato, Lei comunque mi stuzzica e accarezza a più riprese, ricambio in modo neutro, forse freddo, per evitare tensioni inutili. L'acqua è bollente, l'aria è pungente e io sono teso. Alla chiusura delle terme, Daniel mi offre di dormire a casa sua e sono felicissimo di non avere un check-in in più da fare, tanto più che domani Mafe mi ha invitato a un'escursione e dovremo svegliarci alle 5:30. A casa di Daniel mangiamo dei resti freddi e guardiamo un episodio di Rick & Morty. Mi sento decisamente tornato a dieci anni fa. Con Mafe sono perso in tutte queste contraddizioni, ma lei ormai è a casa sua e io mi rilasso e dormo sereno. Oggi ho fumato tre sigarette. Inizia ad essere un problema.

## Domenica 10/12/23

6:30 dall'amica di Mafe. Ci siamo tutti, ma partiamo solo alle 7:30. Durante il viaggio facciamo conoscenza. Arriviamo al bordo del Parmo di Gameza, molto più tardi del previsto, ma le nostre guide non ne sono affatto infastidite, anzi. Ci accolgono calorosamente in casa loro, con il caffè caldo e degli impermeabili. Sarà una camminata segnata da pioggia e nebbia all'andata, molto più secca al ritorno. Le mie scarpe impermeabili tengono duro quando visitiamo una cascata in piena e una grotta quasi allagata, ma gettano la spugna quando per attraversare un fiume immergiamo completamente i piedi nell'acqua. Da quel momento in poi ho i piedi bagnati e non mi preoccupo più di doverli mantenere asciutti. La compagnia è piacevole e interessante. Mafe mi coccola e accarezza nei tratti in cui siamo vicini. In macchina mi prende le mani, mi dice però anche che non posso dormire da lei come mi aveva proposto inizialmente. La cosa non mi sorprende né infastidisce molto, anche se domani partiamo alle due e un quarto di notte per andare vicino a Bogotá a fare delle foto e dormire in hotel significherà svegliarmi ancora prima del previsto. Scendiamo sotto casa sua. Salgo da lei per recuperare un cambio per domani e rimettere in ordine il mio borsone, che le lascio. A questo punto siamo entrambi nel suo letto, stanchi e rilassati, e come per il resto della giornata ci accarezziamo le mani e la schiena. Come già successo qualche giorno fa, lei si ritrae. Questa volta le chiedo come mai e ammetto di non capire bene cosa voglia. Mi dice di essere attratta da me, ma di non voler interrompere questo lavoro che sta facendo su se stessa e che non prevede sesso occasionale. Mi sembra indecisa e un po' titubante, forse aspettando che io faccia un primo passo per cedere alle sue voglie senza assumersene la responsabilità morale. Questa posizione non mi piace e la rassicuro sia sul fatto che anche io sono attratto da lei che sul fatto che rispetterò la sua posizione. Ci salutiamo e ci diamo appuntamento alle due sotto casa sua.

## Lunedì 11/12/23

Ho dormito due ore, sono distrutto. Arrivo da Mafe e mentre aspettiamo Jorge mi costruisce un braccialetto di quarzi che mi dovrebbe dare protezione e equilibrio. Ogni tanto per scherzare penso che in verità sia una strega e che con i suoi oli essenziali, l'erba e le pietre mi stia facendo un sortilegio al quale ancora non ho acceduto. In macchina dormo per gran parte del viaggio, ma malissimo. Ci fermiamo per colazione e senza capirlo ordino una zuppa con uova e latte di cocco più delle uova strapazzate, e per finire un caffè. Tra la stanchezza e un secondo caffè due ore dopo inizio ad avere un acuto senso di nausea che mi accompagna durante tutto il giorno. Non scendo neanche più dalla macchina per stare con Mafe mentre fa le foto, ne approfitto per chiudere un po' gli occhi e recuperare il possibile. Lo scopo della giornata è diventato non vomitare. A pranzo mangio qualche cucchiaiata di zuppa e un terzo di insalata, impossibile fare di meglio. A fine giornata Mafe e Jorge mi lasciano sulla strada per Bogotá. Ci salutiamo con molto affetto. Sono contento di questi ultimi giorni ma mi hanno stancato moltissimo e mi fa piacere riprendere la mia strada. Più di due ore per arrivare al terminale Salitre di Bogotá, sono le 19:00. Io prenderò il notturno per Manizales, che parte alle 22:00. Le mie condizioni sono pessime. Cerco di resistere per crollare sul bus in modo assoluto e definitivo. In sala d'attesa c'è un altro ragazzo, palesemente straniero. Mi si avvicina e iniziamo a chiacchierare. Jude è un giovane francese del sud, antropologo e tagger. Passiamo un paio d'ore a raccontarci storie e a farci compagnia a vicenda. Salgo sul bus e prima che lasci il parcheggio sto già dormendo.

## Martedì 12/12/23

Alle 6:30 sono a Manizales. Per fortuna ho già un ostello dove andare e devo solo prendere il teleferico per arrivarci. Mi sento meglio, ma comunque spossato. L'ostello è stupendo, come la coppia che lo gestisce. Mi butto sul letto e dormo fino a mezzogiorno. Finalmente inizio ad assomigliare ad una persona. Faccio una doccia, la spesa e pranzo. Mi rilasso ancora un'oretta e poi vado alle terme, dove mi lascio galleggiare in svariate piscine. Tornato in ostello preparo la cena mentre ascolto qualche podcast. Mi sembra che stia tornando in forma, sia fisicamente che mentalmente. Ho consumato comunque tre sigarette oggi.

## Mercoledì 13/12/23

Si inizia con una visita ad una hacienda cafetera a gestione familiare. Mi viene a prendere Diana, una simpatica guida turistica e vicina dei proprietari della piantagione in cui andremo. La visita è piacevole e imparo molte cose su come viene prodotto il caffè. Nel primo pomeriggio parto per Salento, dove alle 18:30 incontrerò i miei compagni di scalata per il Tolima. Traffico incredibile a causa di un incidente. Sto per stressarmi, ma poi mi ricordo che non posso farci niente e ci dormo su. Arrivo giusto in tempo, anzi lievemente in ritardo e corro un poco. Saremo una decina a partire, di cui solo una ragazza. Tutti giovani apparentemente in buona forma. I tre con cui chiacchiero hanno tutti già scalato ghiacciai, ceniamo insieme e ci salutiamo abbastanza presto. In ostello i miei compagni di camera sono molto simpatici, così metto in ordine le mie cose ridendo e chiacchierando. Spero che le tre sigarette di oggi siano le ultime, d'altronde dipende solo da me. Sono impaziente di leggere la pagina di domani.

## Giovedì 14/12/23

Ne ho fumate due all'arrivo al rifugio, a 3800, le vendono sfuse. Abbiamo iniziato a camminare alle sei, dopo colazione, sui 2400. I miei compagni sono molto in forma, abbiamo fatto 16 chilometri e solo Leo, biologo francese, dà qualche segno di mal di montagna. Spero che dorma bene e si riprenda domani. Mi sento le gambe abbastanza forti e sono ottimista. Il Tolima e questo gruppo mi piacciono molto. Ho accarezzato un cavallo, qui al rifugio.

## Venerdì 15/12/23

Partiamo con calma alle 9:30. Io ho dormito abbastanza bene ma mi sono svegliato più volte. Portiamo molto più peso a causa del materiale da campeggio per la notte al campo base. A metà cammino Leo, d'accordo con le guide, decide di tornare indietro. Il suo mal di testa è peggiorato e si sente lievemente disorientato. Alle 14:40 arriviamo al campo base, una salita dura ma tutto sommato abbastanza breve. Ci riposiamo, prendiamo foto dei vari picchi e mangiamo. Siamo a 4.470 metri e dormiremo qua. Mi sento in forma e non troppo stanco ma cerco di economizzare tutte le energie possibili per l'ascesa di domani. La sveglia sarà all'1:30 di stanotte per arrivare alla cima verso le sei. Ho paura che la mancanza di sonno mi crei problemi. Ho fumato una sigaretta dopo colazione.

## Sabato 16/12/23

Riesco a dormire qualche ora, svegliandomi spesso per cambiare posizione. Una volta devo uscire ad urinare, la notte è calma e il freddo meno intenso di quanto pensassi. Mi alzo contento, sapendo che molti dei miei compagni non hanno chiuso occhio o comunque meno di quanto sia riuscito a fare io. Due fette di pan carré con marmellata e formaggio e un caffè caldo, colazione rapida. Mangio anche la parte di Andrés, mio compagno di tenda, che non ha dormito, ha mal di testa e per niente fame. Non mi preoccupo troppo per lui che non è al suo primo ghiacciaio e mi sembra avere pieno controllo della situazione. Ci mettiamo il casco e l'imbraco riceviamo il piolet, che come molti non ho mai usato in vita mia. Ci dicono che ci servirà come una sorta di bastone una volta sul ghiacciaio. Sono le due in punto quando lasciamo il campo base e iniziamo l'ascesa finale. Alcune luci lontane ci mostrano che degli scalatori sono già partiti. Presto passiamo al secondo campo base composto di una ventina di tende e brullicante di attività. Vari gruppi si accoderanno al nostro. Siamo in pietraia, la pendenza è abbastanza ripida e si scivola facilmente. Usare bene i bastoni mi aiuta enormemente. Passiamo il primo pannello che ci ricorda che la terra si riscalda, "Nel 1860 il ghiacciaio iniziava qua", adesso siamo ancora ad un'ora e mezzo di marcia dal ghiacciaio. Qui facciamo anche la nostra prima breve pausa. In cielo le stelle sono vicine, ma molte nuvole ci attraversano. Guardando in basso solo sagome di altre montagne e luci sparse di uomini e donne seguendo il nostro stesso cammino, la salita si fa ancora più dura, abbiamo buon ritmo, resistiamo e di colpo arriviamo ad un altopiano, prime grida di gioia. Arriviamo al punto in cui toccherà scalare una parete, che mi dicono essere un quinto grado. Ci sistemiamo in tre cordate da quattro, io chiudo la terza. Tocco la roccia senza guanti per aiutarmi a scalare, non ho freddo e mi sembra che la montagna ci stia regalando un'ascesa dal clima dolce e gentile, come se sapesse che non siamo abbastanza forti per affrontarla in una partita vera. Ci vuole concentrazione, ma il fiato già non è così sollecitato. Finito il passo, siamo l'unica cordata a liberarsi per muoversi più velocemente. Superiamo la seconda cordata che inizia a dare segni di stanchezza. Arriviamo ai limiti del ghiacciaio, sono le quattro. Con questo ritmo dovremo coronare la cima alle cinque e mezza, ovvero all'alba, mezz'ora prima della tabella di marcia. Mettiamo i cramponi, tiriamo fuori il piolet e mettiamo in borsa i bastoni. Ricostituiamo la nostra cordata e ci spostiamo in seconda. L'inizio è suave, poco pendente e per niente tecnico, la sensazione dei cramponi buona. Mi illudo che ormai è fatta e penso che il più duro sia già sotto di noi. Per un'ora cammino in piena contemplazione dell'atmosfera magica del ghiacciaio che cambia colore, consistenza e suono man mano che saliamo. Arriviamo ad una parte molto ripida e capisco il mio grande errore. Questo sarà il punto in cui ci guadagneremo il privilegio della cima e non i quasi 30 chilometri precedenti. La prima cordata passa, si può fare. Andiamo noi, non so quante volte Andrés, che mi precede, ed io, siamo sul punto di scivolare e cadere, lui su di me e io in basso alla salita. Degli altri due della mia cordata non so niente, sono troppo lontani e inutili per occupare spazio nei miei pensieri. Inizio ad usare il piolet non più come un bastone ma come una picca che si ancora salda e rassicurante nella neve. Mi calmo, mi sembra di aver capito il trucco e grido ad Andrés, anche lui in estrema difficoltà, di fare lo stesso. Questo ottimismo dura poco, qualche metro dopo i miei colpi non funzionano più. Un ghiaccio compatto respinge i miei affondi. Provo a colpire con tutta la mia forza, soprattutto mi accontento di instabili affondi di pochi centimetri, non sapendo in che altro modo avanzare. Superiamo in qualche modo questo passo, completamente invasi dall'adrenalina e euforici. Andrés ha rotto entrambi i suoi guanti nella disperata impresa di aggrapparsi a qualsiasi cosa. Inizia ad albeggiare, la luce si espande e riflette, diffondendosi come acqua. Sembra che arrivi dal basso, ma so che il sole sta di fronte a noi, dietro i pochi metri di falso piano che ci separano dalla cima. 5:30, la cima è nostra. Grida e abbracci, grande euforia, alcuni piangono. Faccio una foto, poi mi calmo. Tolgo i guanti e mi inginocchio sulla neve per ringraziare la montagna, mi sento felice. La terza cordata ci raggiunge dopo quasi mezz'ora, sono sfiniti. Costeggiamo il cratere, approfittando di una breve schiarita per ammirarlo a dovere, poi iniziamo la discesa. La parete di ghiaccio mi fa forse ancora più paura in discesa. Ho sentito due guide discutere su quanto fosse deteriorato questo tratto e sulla necessità di aprire una nuova via. Sono ora il primo della mia cordata. Durante questo tratto c'è molta tensione. Andrés, secondo, continua a ripetere "suave!"" e la nostra guida mi dice di non fermarmi. John, il terzo in cordata, cade, fortunatamente senza gravi conseguenze, ma trascinando con sé la guida che ne rallenta la caduta. Ripartiamo subito. Arriviamo al campo base alle nove. Haula, il nostro simpatico e stravagante compagno finlandese, è l'unico a dare inquietanti segni di cedimento. È preso da diarrea e per la prima volta sembra stanco e abbattuto. Non è chiaro se è dovuto al mal di montagna o all'aver bevuto acqua non filtrata in questi giorni. Gli do due Imodium, sperando lo aiutino. Iniziamo la discesa verso il rifugio La Primavera senza di lui alle 10:20. Il piano è che scenda con le altre due guide così da riposarsi un po' di più. La camminata è penibile, siamo tutti stanchi e lenti. Alle 2 arriviamo, vado in bagno e subito dopo mi stendo e resto così fino a pranzo. Mangio, dormo un'ora e mezzo. Mi sento meglio, doccia fredda e mi sveglio del tutto. Gli altri dormono, io scrivo il mio giornale e fumo una sigaretta, poi cena. Siamo tutti di buon umore e ci raccontiamo ridendo gli aneddoti e momenti di panico di questa lunga giornata. 

## Domenica 17/12/23

Lasciamo il rifugio alle 8:00, con un'ora di ritardo rispetto ai piani. Ha piovuto tutta la notte e così sappiamo di avere davanti a noi 18 chilometri di discesa nel fango. L'umore è comunque alto e camminiamo rapidi e chiacchieroni. Arriviamo giù per l'una e dopo poco arriva il van a prenderci. Cantiamo felici delle classiche canzoni llanere, che miracolosamente conosco anch'io. Mi sento per qualche minuto colombiano d'adozione. Pranziamo tutti insieme, guide comprese, e ci scambiamo foto e contatti. Torno in ostello a prendere le mie cose, poi due autobus e tre ore per arrivare a Manizales, dove Maria dell'ostello Miraduro Andino mi dà il bentornato. Mangio qualcosa, fumo una sigaretta e con Diana ripasso gli ultimi dettagli per il volo in parapendio di domani.

## Lunedì 18/12/23

Compro frutta e poco più per fare colazione. Preparo le mie cose e parto per il mio primo salto in parapendio. Un'ora e trenta di autobus attraversando valli e colline piene di caffè. Il volo dura mezz'ora più o meno. Alvaro, il mio pilota, sembra esperto e molto simpatico. Mi viene voglia in un futuro di provare anch'io a prendere la patente di volo. Giocare in questo modo col vento mi ricorda la barca a vela, altro sport che mi attira molto. Dopo tutti i discorsi sulla sicurezza, Alvaro mi propone di salire sul tetto della jeep per goderci la strada del ritorno. Ovviamente accetto e per mezz'ora mi tengo saldamente alle sbarre di ferro, cercando di non perdere il cappello e gli occhiali. A Manizales mangio rapido. Saluto Maria in ostello e recupero le mie cose, quindi parto per Medellin. Mentre aspetto il bus fumo una sigaretta, alle 17:30 partiamo, a mezzanotte sono in ostello. L'autista ha passato più tempo in sorpasso sulla corsia opposta che in quella corretta, trattando le moto come moscerini, che si spostino loro se non vogliono ritrovarsi spiaccicati al vetro. Ho provato a vedere se il mio sedile avesse una cintura, ovviamente no, quindi ho chiuso gli occhi e ho dormito il più che potevo. 5% di batteria e un taxi da prendere. Il mio cavo è rotto nel 99% delle posizioni possibili, forse anche il telefono. Domani proverò a cambiare almeno il cavo. Fumo una seconda sigaretta e vado a dormire, penso sempre più al rientro, né triste né felice, seccato che il futuro mi distoga dal presente.

## Martedì 19/12/23

Tour in bicicletta alla scoperta della città. Sulla collina del pueblito paisa, in mezzo agli alberi, seduta sulle scale, una netturbina ricuce un guanto che gli si è rotto. Nel pomeriggio faccio riparare il mio cellulare, che finalmente riesce a caricarsi. Fumo molto e faccio un tatuaggio. Sei sigarette, inizio a sentirmi seriamente in colpa e capisco che fumare mi ha sempre privato del presente, portandomi con la mente a dove e quando fumerò la prossima. Non ho voglia di vivere di nuovo in questo perenne distacco dalla realtà.

## Mercoledì 20/12/23 e Giovedì 21/12/23

7:30, parto per la visita guidata al Peñón de Guatapé. Bus da 40 posti, il vero turismo di massa. Giro noioso e a tratti imbarazzante per quanto aderisce allo stereotipo di quel che credo non dovrebbe mai essere considerato un viaggio. Come ultimo giorno aspettando l'aereo mi sta comunque bene. In aeroporto tutto come al solito. Non mi fanno passare l'accendino e le forbicine, non ci resto troppo male. Sul volo dormo. A Madrid sono i bastoni da trekking a lasciarci le penne. Mi dispiace un po' ma va bene anche questo. Da Madrid a Roma dormo di nuovo e qua credo di aver perso il caricatore, di cui comunque non ho gran bisogno. Arrivo a Salerno verso mezzanotte. Gabriele e Michela sono lì ad aspettarmi, stanchi morti ma comunque sorridenti e pieni di domande. Mi sento felice e a casa. Mi fermo un po' da Gabriele e ci raggiunge anche Francesca. Ritrovo la familiarità di ciò che è da sempre una gioiosa e allo stesso tempo malinconica parte di me. Fumo con loro due sigarette. Non so se saranno le ultime della mia vita, ma sono di sicuro le ultime di questo quaderno di viaggio.

"Essere tutto è essere parte. Vero viaggio è il ritorno." - I reietti dell'altro pianeta.


## Annesso - Pensieri nel santuario di Iguaque

I miei occhi si sono aperti per vedere nuovi mondi e la mia bocca si è aperta in nuovi modi per esprimere ciò che stavo vivendo.

Il linguaggio sottomette singoli suoni e legandoli insieme li usa per esprimere concetti astratti, finiti nel momento in cui definiti, la definizione di una parola essendo la sua natura e al tempo stesso il suo limite massimo.

Oltrepassare tali definizioni è un'attività cara agli uomini che ne godono in poesia, in musica, in comicità, paradossi eccetera.

Ma io voglio tornare ai suoni di cui ogni parola è composta. Loro hanno una propria essenza, un proprio linguaggio, non adatti alla definizione.

L'ho sentito ruttando, gemendo e annuendo ai mille messaggi che l'universo tutto mi inviava.

Mi si è palesato che il momento più importante della mia vita potesse essere quello, non come giorno, ora o minuto, ma come attimo. Questo o quello subito dopo o immediatamente prima, 27 anni fa o fra 50.

Questo mi ha fatto pensare che la cosa più importante che io abbia fatto è un rutto in questo preciso istante, e la cosa non si può di certo scartare.
Così ho guardato la valle dove è nata l'umanità e ho detto "___", per me allora e adesso grande inno di gioia e amore.
Ho pensato "e allora sì, magari è questa la cosa più importante della mia vita", e il questo pensare mi ha fatto ridere infinitamente bene, immergendomi in uno stato estatico e orgasmico.

Ho ascoltato, ho annuito ai miei amici arbusti, erba, roccia e acqua. Ho sentito nascere in me la domanda primordiale, l'unica, la vera: "Da quanto tempo?"
Questo ho chiesto a tutte le cose e le non cose che avevo intorno a me: Acqua, da quanto tempo lo sei? Tu, da quanto tempo sei roccia?
E a tutte le risposte annuivo, commosso e felice nel vedere che non può esserci male nell'essere ciò che si è da quando lo si è diventato.

E allora ho iniziato a parlare con le non cose, tra cui il mio dolore fisico, perché se non c'è alcun male possibile nelle risposte alla domanda, allora il male e il bene non esistono. Amare il mio proprio dolore è dolce.

Ho guardato nei ritmi, ripetendo e danzando. Impossibile guardare una cosa ferma, le cose assumono la propria realtà solo in base alle proprie ripetizioni nel tempo e nello spazio, come le cellule nel corpo, le note nella musica e le stelle nel cielo.
Così la ripetizione mi appare chiave del cosmo e capisco la grandezza dei numeri, osservazione delle ripetizioni del mondo, vera arte e ragion d'essere della matematica.

Ho iniziato a sentire vicine persone lontanissime e giocando col tempo e con lo spazio, ho vagato nel passato e nel futuro per salutare e abbracciare coloro che mi sono cari.

Perché siamo fatti di materia, e questa materia in parte e per brevissimo tempo si fa pensante, ma sappiamo che maggiormente siamo non pensanti o almeno non nella forma umana.
Dunque prima io ero acqua, poi sarò pietra o qualsiasi altra cosa, allora come posso non amare tutte le altre cose dalle quali in parte provengo e la cui parte fra poco sarò.
Come temere la morte se so che ciò che prima si univa in un corpo sarà libero di ritornare dall'uno al molteplice, dal pensante all'inerte e viceversa in infiniti cicli. Forse questo si intende con la parola Samsara.

E nel mentre viviamo pensanti continua la nostra materia a mutare, ingerendone di nuova e restituendone altra al mondo che vediamo come esterno.
Venendo a mutare cosa siamo e sapendo ormai che ogni più piccola parte di materia non siamo altro che noi in potenza, quale ruolo capitale prende cosa ingeriamo e come viene fatto.
A ciò si pensi, se si vuole, che se accettiamo che si schiavizzi, maltratti e uccida un essere vivente, mettiamo un maiale, per il mio piacere o per quel che io credo essere una necessità, allora non mi sorprenderò quando mi si schiavizzerà, maltratterà e ucciderà per soddisfare un piacere o una presunta necessità.

Ma ciò non viene al ciò che ho sentito, ovvero che sono materia, parte di un tutto, da cui provengo e a cui tornerò, come tutta l'altra materia. E così ogni più piccola e minuscola parte dell'universo ne contiene tutta la potenza, tutto il passato e tutto il futuro, come ogni cellula di un uomo ne contiene tutte le informazioni genetiche e così la sua origine e dunque il suo futuro. Allora la mia estasi cresce. Non c'è più bisogno di spazio e di tempo, "___".

Guardo dunque le mie mani, le muovo e rispondono ai miei comandi. Gliene sono grato, e questo mio potere mi fa pensare che sono mie, e dunque sono parte di me.
Questo limite tra il me e l'altro è delimitato solo da quello su cui ho potere. Penso al bambino che tenta di muovere le mani degli altri, senza avere nozione alcuna della divisione che esiste tra l'uno e l'altro. Eliminare questa arbitraria divisione è causa di di grandissima gioia.

Così, senza individualità, senza né bene né male, ancora più chiaro diventa che non si può dare un valore alle cose, ma bisogna accettare e amare tutto ciò che esiste e che non esiste.

La forza di volontà si opporrà a questo sentire, come spesso si oppone, con odio e resistenza, e ciò non di meno fallendo immancabilmente se più lontano e nelle ripetizioni si guarda.
Così non voglio più fare uso di forza, inclusa quella di volontà, che emana dal volere, e solo si vuole ciò che ci manca, e la mancanza porta dolore e odio. Ma ora come può mancare, a chi ha già tutti i mondi in ogni singola parte del proprio essere? Ci sarà chi, a causa della propria forza di volontà, ci vorrà cambiare. Possiamo usare la forza di volontà, oppure l'amore assoluto, delle due la seconda irradia mio corpo di felicità.

Il viaggiatore trova un cammino, una direzione, un'origine e una meta, il saggio è fermo lungo quello che per altri è un cammino, e osserva. Le forme pensanti sono viaggiatori e le non pensanti sono saggi. 

Così alla fine di un cerchio, il più importante dei suoi lati: il vento. Il vento come assenza. Il vento come spazio tra tutte le cose e motore invisibile, è esso a giustificare e dare realtà al mondo, che è qui come prova della sua esistenza. Così un uccello è una sua linea, e l'arbusto, e la roccia, e gli oceani, variando tutti solo per numero di ripetizioni. Allora lasciamo che l'uomo sparisca, se ciò deve essere, e che vengano nuove forme con nuovi venti. E essi, nel cercare di definire quello spazio vuoto che li divide ma li fa vibrare uniti, ritroveranno il vento e in esso la divinità.

Io sono una divinità, il profeta, il padre e il figlio. Lo sono per me e per me solo. Unico mio discepolo sono io e solo io posso esserlo. "___" è il mio inno, questo il mio credo, e forse la cosa più importante che ho fatto è stato un rutto qualche anno fa.
